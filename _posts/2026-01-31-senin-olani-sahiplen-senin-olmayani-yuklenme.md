---
layout: post
title: "Senin Olanı Sahiplen, Senin Olmayanı Yüklenme"
date: 2026-01-31 09:00:00 +0300
description: Gelecek kaygısı, kontrol yanılgısı ve yeni mezun gerçeği üzerinden; stoacı bir bakışla kariyer, yapay zeka ve meslek romantizmini sorgulayan bir yazı.
image: /assets/img/8404d81f-465b-449a-a9a3-c4ab95e41276.png
tags:
  - kariyer
  - yeni-mezun
  - gelecek-kaygisi
  - stoacilik
  - epiktetos
  - yapay-zeka
  - is-hayati
---


# Senin Olanı Sahiplen, Senin Olmayanı Yüklenme

Çevremde insanlarla konuştuğumda son dönemde dikkatimi çeken ortak bir nokta var.  
Daha önce yeni mezun arkadaşlara yönelik farklı yazılar yazmıştım; merak edenler geçmiş yazılara bakabilir. Bu yazıda biraz daha farklı bir yerden, yine özellikle yeni mezun arkadaşlara dokunmaya çalışacağım. Umarım faydası olur.

Son zamanlarda sohbetlerde sürekli aynı başlıklar dönüyor: dünya savaşı ihtimali, ekonomik kriz, işsizlik, büyük şirketlerin işten çıkarmaları, yapay zekânın işleri ele geçirmesi…  
Başlıklar farklı gibi görünse de hepsinin çıktığı yer aynı: **gelecek kaygısı**.

![Senin Olanı Sahiplen, Senin Olmayanı Yüklenme.](/assets/img/8404d81f-465b-449a-a9a3-c4ab95e41276.png)


Ve bu kaygı haksız değil. Hatta bence tamamen yok olması da gerekmez; çünkü gelecek kaygısı olmayan insanın yaşama motivasyonu da zayıflar.

Mesele kaygıyı yok etmek değil; **onu nereye bağladığımız**.

## Senin Olanı Sahiplen, Senin Olmayanı Sahiplenme

Antik Yunan’da Epiktetos’un çok temel bir ayrımı vardır:  
*Kontrolünde olanlar ve olmayanlar.*

Bugün benim ağzımdan çıkan hâliyle bu şu demek:  
**“Senin olanı sahiplen, senin olmayanı sahiplenme.”**

Dünya savaşı olabilir mi? Evet.  
Ekonomik kriz derinleşir mi? Evet.  
AI bazı işleri bitirir mi? Büyük ihtimalle.

Peki bu yazıyı okuyan herhangi biri bunları tek başına durdurabilir mi? Hayır.

Bu noktada bu meseleler **bizim değildir**. Veri olabilirler, risk olabilirler, düşünceyi şekillendiren bir arka plan olabilirler; ama merkeze alınacak şeyler değildir.

Merkeze alındıkları anda kaçınılmaz olarak depresyon, umutsuzluk ve “nasıl olsa başaramayacağım” duygusu gelir. Ve bu hiçbir şeyi çözmez.

Yağmuru durduramazsın.  
Ama şemsiye alabilirsin.

Islanmamayı seçebilirsin ya da yağmur altında yürümeyi öğrenebilirsin.  
Bu bir teslimiyet değil; **stratejidir**.

## Gelelim Yeni Mezun Gerçeğine

Bugün AI dalgası çok güçlü.  
Eğer yaptığınız iş “standart üretim” ise — ister kod, ister tasarım, ister metin — artık bunu sizden daha hızlı, daha ucuz ve daha risksiz yapan sistemler var.

Kendinizi bir işveren yerine koyun ve dürüstçe sorun:

> **Sizi neden işe almalıyım?**

Bu soruya net bir cevabınız yoksa,  
“Biz nerede tecrübe kazanacağız?”  
ya da  
“Siz de bir zamanlar yeni mezundunuz”  
gibi cümleler kimseyi ikna etmez.

Kimse amme hizmeti olarak maaş ödemez.  
Aynı şekilde bir firma size “gel beleş çalış” dese siz de kabul etmezsiniz.

O zaman mesele çok net: **karşılıklı kazan–kazan**.

## Sahiplenilmesi Gereken ve Gerekmeyen Şeyler

Zengin değiliz.  
Tecrübeli değiliz.  
Banka hesabımız kabarık değil.

Bunlar **veri**. Sahiplenilecek şeyler değil.

Sahiplenilmesi gereken tek şey şu sorumluluk:

> Kimse bana bağış yapmak zorunda değil.

Bu yüzden kendimize sormamız gereken sorular çok net:

- Ben neyim?
- Ne katıyorum?
- Kimin benim sunduğum şeye ihtiyacı var?

Bu CV yazmak değil; **kendini pazarlamak**.

## Meslek Romantizmine Aldanmayın

LinkedIn’de sürekli görüyoruz:  
“Bu işi bıraktım, şuraya geçtim, daha mutluyum.”

Davulun sesi uzaktan hoş gelir.

Her işin getirisi kadar **götürüsü** vardır.  
Önemli olan hangi işi yaptığınız değil; **o bedelin sizin karakterinize uygun olup olmadığıdır**.

## Somut Ama Romantik Olmayan Çıkış Yolu

Open-source projelere katkı verin.  
Issue kapatın. Review alın. Sürtünme yaşayın.

Evet, para kazandırmaz.  
Ama **boşlukta çürümezsiniz**.

Beklemek çözüm değil.  
Boş geçen zamanı **sermayeye** çevirmek zorundasınız.

## Son Söz

Gelecek kaygısı düşman değil.  
Yanlış yere bağlanan gelecek kaygısı düşman.

Kontrol edemediklerini düşünce malzemesi yap.  
Kontrol edebildiklerini ise sahiplen.

Gelecek, dış dünyayı yenerek değil;  
**kendine ne kattığını netleştirerek** kurulur.
